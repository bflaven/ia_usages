Конференцію United for Justice відвідав президент України Володимир Зеленський. Він і озвучив шокуючі цифри: Росія скоїла в Україні 137 тисяч воєнних злочинів. Тому стільки ж має бути й вироків, підкреслив президент: "Станом на сьогодні в нас щонайменше 137 тисяч причин, щоб ми продовжували цю роботу (притягнення до відповідальності за воєнні злочини Росії  — Ред.), щоб ми довели її до кінця. 137 тисяч — саме стільки воєнних злочинів скоїла РФ, і це лише те, що відомо". Він підкреслив, що справедливість не виникає сама по собі лише на основі норм законів: "Норми законів діють тоді, коли діють люди — діють на захист закону, на виконання закону, на силу закону. Саме в цьому — сенс нашої з вами співпраці, саме тому ми об’єднані заради справедливості", — сказав президент у ході заходу. Зеленський наголосив — зараз на всіх континентах знають про воєнні злочини РФ: і міжнародній спільноті варто подбати про те, "щоб у кожній країні знали, що за все це окупант відповідатиме". 

Обстріли інфраструктури

Росіяни атакували енергетичні об'єкти майже у всіх регіонах, а по окремих гатили вже понад 40 разів. Армія РФ завдавала ударів усіма видами озброєння — від артилерійських систем до ракет Х-101, розповіли на конференції керівники генпрокуратури України. Внаслідок ударів по енергетичній інфраструктурі загинули 35 осіб, більше сотні зазнали поранень. "Українській енергосистемі завдано збитків на понад $1 млрд", — поінформував заступник генерального прокурора Олексій Хоменко. За фактами обстрілів цивільної та критичної інфраструктури слідчі розслідують понад 2 300 кримінальних справ, повідомив під час виступу заступник глави Служби безпеки України Сергій Наумюк. Загалом війська РФ пошкодили 184 тисячі цивільних об'єктів, поінформував генпрокурор України Андрій Костін. Обстрілами пошкоджений чи зруйнований кожен сьомий заклад освіти, повідомив на заході заступник міністра освіти Андрій Вітренко. А на відновлення будівель та обладнання у наступні дев'ять років необхідно виділити $14 млрд. "Масований і системний характер атак має негативні наслідки для цивільного населення. Ми працюємо для забезпечення покарання за ці злочини й на національному, і на міжнародному рівні", — сказав генпрокурор України Андрій Костін.

Відповідальність РФ
Порушення міжнародного права відбулося минулого тижня, ще й до того ж з урочистостями. Очільника Кремля Володимира Путіна не заарештували у Монголії, яка є підписантом Римського статуту і мала б відреагувати на ордер Міжнародного кримінального суду. "І це відповідальність не просто чиясь конкретна, це відповідальність усього світу, — зупинити деградацію системи права, не допустити руйнування тих норм, які ще залишаються", — сказав президент України на конференції. Чергове випробування для міжнародного права може відбутися і на саміті G20, який пройде 18-19 листопада у Ріо-де-Жанейро. Адже влада Бразилії говорить про можливе запрошення на захід Володимира Путіна. "Є країни, де чинний Римський статут. Є країни, в яких Римський статут не ратифікований і це глобальні гравці. Через кілька місяців відбудеться саміт G20. Дуже серйозна подія. Ми чули сигнали від влади Бразилії, що вони планували запросити Путіна, але щоб це сталося, їм доведеться обходити закон, (...) й знову ігнорувати Римський статут. Хіба за це не має бути відповідальності?", — ставить риторичне питання Зеленський. Замість спроб обійти закон він радить світовій спільноті тиснути на Путіна, "ізолювати, примушувати його закінчувати війну і шукати мир".  А поки ж працює група зі створення спецтрибуналу щодо агресії РФ (Core Group). Наступна її зустріч відбудеться в середині вересня у Відні, наголосив на конференції генпрокурор України. Він зазначив, що наразі серед учасників від різних країн триває активна дискусія: вона стосується послідовності дій та персонального імунітету посадовців. Також Андрій Костін зазначив, що "є певна комунікація, яка відбувається дипломатичними каналами". "Ми намагаємося знайти спільне рішення. Як це наразі виглядає? Одна з пропозицій, яка на столі, — укладення угоди з Радою Європи: вона матиме такий самий юридичний сенс, як реєстр збитків (від агресії РФ проти України — Ред.)", — додав генпрокурор.