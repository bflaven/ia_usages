În Malta, oamenii sunt extrem de politicoși. Mai toți chelnerii, vânzătorii și șoferii de taxi îți zâmbesc și-ți spun de o mie de ori mulțumesc. Ce-i drept, e cam greu să-ți dai seama care dintre ei sunt localnici și care sunt migranți. Apropo, Malta e plină de angajați asiatici și africani, la fel ca în România.

Plajă pe bolovani, în Malta
În Malta nu prea sunt plaje cu nisip. Cei mai mulți turiști stau la soare pe bolovani și plăci de beton, dar nu pare să-i deranjeze prea tare. Nici n-ar avea cum, pentru că apa e atât de caldă, limpede și turcoaz, încât nu prea-ți vine să ieși din ea.

Pentru iubitorii de peisaje marine, o croazieră de o zi cu un vas turistic este de neratat. Noi am plătit pentru o plimbare de șapte ore 22 de euro de persoană. Laguna Albastră cu apele ei de un turcoaz hipnotizant îți rămâne pe retină multă vreme.

Ce-i drept, ne-a contrariat amenajarea plajei. De fapt, plajă e mult spus: câteva șezlonguri printre bolovanii de pe malul apei, în timp ce sute de oameni făceau plajă cocoțați pe o stâncă, unde se mergea în șir indian și cu mare grijă, din cauza pietrelor alunecoase.

Vasul ne-a dus apoi să admirăm unele dintre cele mai spectaculoase grote marine, unde apa era când albastră, când verde, când o combinație între cele două culori, demnă de o pictură impresionistă.

În Malta, există însă și câteva plaje cu nisip fin. De exemplu, în Mellieha, o stațiune modernă, cu o plajă curată, deși mai poți vedea din loc în loc câte un muc de țigară sau câte un pai de suc luat de vânt.

Sunt și alge. Nu multe, dar sunt. În apă, spre mal, ai să vezi peștișori gri, unii cât un deget de copil, alții cât o palmă de adult.

Apa avea cam 27 de grade la început de septembrie, era limpede și avea mici dune de nisip pe fund. Din loc în loc se puteau vedea șervețele sau pungi luate de valuri de pe mal, dar nu foarte multe.

Un șezlong în Mellieha costă 6 euro, dar trebuie să plătești încă 6 pentru umbrelă. Se poate sta și cu prosopul pe nisip, aproape de apă, nimeni nu se uită urât la tine. La ora șase seara, șezlongurile sunt strânse de angajații plajei. De altfel, după 18.30, soarele se ascunde după o colină.

Un icetea de 0,33 costă cam 2,50 euro. Tot atât dai pentru o cupă de înghețată. Un prânz în trei în Malta te costă vreo 50 de euro, cu un fel principal și o băutură de om.

Locuința din... garaj
Ne-a frapat faptul că turiștii nu se cazează în Malta doar la hotel sau în apartamente închiriate, ci și într-un fel de garaje, transformate în locuințe de vacanță, înghesuite unele în altele. Să nu te mire dacă ai să vezi din loc în loc mese de rufe scoase în fața garajului/locuință, direct pe faleză.

Apropo de ciudățenii, după lăsarea întunericului, pe plajă, oamenii fac un fel de picnic la lumina lanternei de la telefon. Își aduc mese, scaune, oale cu mâncare, farfurii, tacâmuri, muzică, tot ce trebuie.

Malta e un loc pitoresc, nu uitați că suntem la doi pași de Africa. În Mellieha există un aprozar mobil, adică o camionetă plină cu legume și fructe, care se plimbă pe străduțele ce urcă și coboară, claxonând uneori, în căutare de clienți. Există de asemenea o camionetă de înghețată, care face turul stațiunii, în timp ce la difuzor se poate auzi o melodie un pic cam stranie pentru copii. Recunosc, pe mine m-a trimis cu gândul mai degrabă la un film horror, cu un criminal în serie, dar mă rog...

Dacă îți plac orașele medievale, Malta is the place to be. Orașe ca Mdina, Rabat și La Valletta, cu străduțele lor înguste și răcoroase, cu balcoane colorate, ieșite în relief și cu leandri parfumați care se întind leneși pe zidurile alb-gălbui ale orașelor-cetăți, dau un farmec deosebit insulei.

În Malta te poți deplasa cu autobuzul dintr-o localitate în alta. Problema e că durează mult, pentru că sunt zeci de stații. Un bilet e vreo 2 euro și e valabil o oră și jumătate. Se poate plăti cu cardul în autobuz. Noi am descoperit că e mai avantajos să mergem cu taxiul, pentru că diferența de preț nu e foarte mare, ajungi mult mai repede și nu trebuie să schimbi autobuzul.

Maltezii nu sunt foarte organizați. Aeroportul lor e mic și extrem de aglomerat. Și mai e și cald pe deasupra. Turiștii stau pe jos, printre bagaje. Totul durează mult pe aeroportul din Malta: poarta se deschide târziu, scanarea biletelor de avion la poartă se face și ea cu întârziere, după care mai aștepți niște minute bune afară, până vine autobuzul să te ducă la avion. Iar când vine autobuzul... surpriză: te duce la un avion greșit. După ce a stat pe loc, cu zeci de pasageri înghesuiți printre bagaje și după ce și-a dat seama de eroare, șoferul s-a întors de unde i-a preluat practic pe călători și i-a lăsat lângă avionul bun, care, ce să vezi, era chiar lângă poarta de îmbarcare de unde plecaserăm câteva minute mai devreme!

Odată urcați în avion, ne uităm contrariați cum stewardesele îi numără pe pasageri. O dată, de două ori, de trei ori, de patru ori, de cinci ori... O dată din față în spate, o dată din spate în față. După care se schimbă rolurile. După aproape o oră pierdută, întrebăm o stewardesă ce se întâmplă, iar femeia ne informează că lipsește un pasager. Tânăra ne spune că echipajul avionului nu reușește să comunice cu angajații aeroportului.

Într-un final, decolăm. La aterizarea pe Otopeni, mai așteptăm vreo jumătate de oră, până vin scara și autobuzul.

E noapte, autobuzul 100 care face legătura între aeroport și centrul Bucureștiului circulă din oră în oră. Ar trebui apoi să luăm alt autobuz de noapte de la Universitate până în Drumul Taberei, așa că preferăm să chemăm un taxi. Șoferul ajunge greu și nu ne găsește din prima. Într-un final, ajunge. Îmi spune: "Dvs. o să stați în față lângă mine, ca să nu vă înghesuiți toți trei în spate". E-adevărat, nu m-am înghesuit în spate, m-am înghesuit în față, cu un bidon de ulei de motor care mi se bălăngănea la picioare.

Pe drum, mă uit la pozele de pe telefon făcute în Malta. Zâmbesc cu plăcere când văd că în galeria mea foto predomină culoarea turcoaz. Remarc însă că nu am nici o poză cu pisici. Ah, nu v-am spus, în Malta sunt puține pisici. Prea puține.