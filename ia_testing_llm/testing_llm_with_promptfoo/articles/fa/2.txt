کاظم جلالی سفیر ایران در مسکو، روز یکشنبه ۱۵ سپتامبر (۲۵ شهریور)، اعلام کرد که مسعود پزشکیان در نشست سران کشورهای عضو بریکس که قرار است از ۲۲ تا ۲۴ اکتبر (یکم تا سوم آبان ماه) در شهر کازان روسیه برگزار شود، حضور خواهد یافت.

سفیر ایران در مسکو همچنین اظهار داشت که مسعود پزشکیان در جریان این سفر با ولادیمیر پوتین رئیس‌جمهوری روسیه نیز دیدار خواهد کرد.

اخیراً ولادیمیر پوتین رئیس‌جمهوری روسیه در ملاقات با علی اکبر احمدیان دبیر شورای عالی امنیت ملی ایران، ضمن اشاره به برگزاری نشست آتی سران گروه بریکس، تأکید کرد: «روسیه منتظر رئیس‌جمهور جدید ایران در نشست بریکس در کازان خواهد بود». وی همچنین اظهار داشت که در جریان نشست بریکس در کازان، با رئیس‌جمهوری ایران دیدار جداگانه‌ای خواهد داشت.

ولادیمیر پوتین همچنین با اشاره به روند تدوین توافقنامه همکاری‌های جامع بلندمدت میان تهران و مسکو گفت: «روسیه منتظر سفر جداگانه رئیس‌جمهور ایران برای امضای توافقنامه جدید مشارکت راهبردی است».

بنا به نوشتۀ خبرگزاری رویترز، سفر مسعود پزشکیان برای شرکت در نشست آتی بریکس در روسیه در حالی قطعی شده است که تنش‌ها میان تهران و کشورهای غربی بر سر همکاری نظامی بین ایران و روسیه افزایش یافته است.

آنتونی بلینکن وزیر امور خارجۀ آمریکا، روز سه‌شنبه با بیان اینکه «روسیه از ایران موشک‌های بالستیک دریافت کرده»، گفت که «همکاری میان مسکو و تهران، امنیت اروپا را تهدید می‌کند».

در همین حال، عباس عراقچی وزیر امور خارجۀ ایران، روز چهارشنبه اظهار  داشت که تهران هیچ موشک بالستیکی به روسیه ارائه نکرده است و گفت که «تحریم‌های ایالات متحده و سه کشور اروپایی علیه ایران راه‌حل نیستند بلکه بخشی از مشکل هستند».

روسیه در ابتدای ژانویه سال جاری ریاست دوره‌ای یک ساله گروه بریکس را بر عهده گرفت.

سرگئی ریابکوف معاون وزیر امور خارجه روسیه در حاشیه اجلاس رسانه ای بریکس که از تاریخ ۱۳ تا ۱۷ سپتامبر (۲۳ تا ۲۷ شهریور) برگزار شده، گفت: «حضور بیش از ۲۰ کشور در سطح سران تاکنون در نشست بریکس در کازان تایید و قطعی شده است».

گروه بریکس یا اقتصادهای نوظهور در ابتدا با حضور کشورهای روسیه، چین، هند و برزیل شکل گرفت و سپس آفریقای جنوبی نیز به آن پیوست. در ابتدای سال جاری میلادی، کشورهای ایران، عربستان سعودی، امارات، مصر و اتیوپی نیز به این گروه اضافه شدند.