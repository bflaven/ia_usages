សមុទ្ទ ចិន ខាង ត្បូង៖  អ្នកនេសាទ វៀត ណាមរងការ ធ្វើបាប តែ ប៉េកាំង  ថា ជា ឧប្បត្តិហេតុសាមញ្ញ
អ្នក នេសាទ វៀតណាម ១០នាក់ រង ការ វាយធ្វើ បាប និង រឹប អូស សម្ភារៈ អស់ នៅ ក្នុង តំបន់ ប្រជុំ កូន កោះ ជាប់ ជម្លោះ នៃ សមុទ្ទ ចិន ខាង ត្បូង រវាង ចិន និង វៀតណាម។ នេះ បើ តាម ការ ចុះ ផ្សាយ របស់ កាសែត ផ្លវុការ រដ្ឋ វៀតណាម។ ប៉ុន្តែ ប៉េកាំង បាន ឆ្លើយ តប វិញ ដោយ ចាត់ ទុក ការ ប៉ះទង្គិច គ្នា នេះថាជា ឧប្បត្តិហេតុ ដ៏ សាមញ្ញ តែ ប៉ុណ្ណោះ។


បើ តាម សារព័ត៌មាន វៀតណាម ឧប្បត្តិហេតុ រំលោភ បំពាន ហិង្សា ក្នុង សមុទ្ទ ចិន ខាង ត្បូង  បាន កើត ឡើង ជា បន្ត បន្ទាប់។ កាលពី ថ្ងៃ អាទិត្យ  ទូកនេសាទ វៀត បាន រង ការ ចាប់ ឆែក រុក រក សម្ភារៈ និង ត្រី  អស់ ប្រមាណ ១២២០០ ដុល្លារ អាមេរិក។ ក្នុងឧប្បត្តិហេតុ មួយ ទៀត ក្រុម មនុស្ស ប្រដាប់ ដោយ ដំបង ដែក  មាន គ្នា ប្រមាណ ៤០នាក់ បាន នាំ គ្នា វាយ ដំ អ្នក នេសាទ វៀតណាម រយៈ ពេល បី ម៉ោង ព្រម ទាំងកកាយ  រឹប អូស យក ត្រី នេសាទ បាន  និង សម្ភារៈ បរិក្ខារ ទាំង អស់ ដែល មាន តម្លៃ សរុប ប្រមាណ ២ម៉ឺន ដុល្លារ អាមេរិក ។ ខាត បង់ ថវិកា ហើយ អ្នក នេសាទ វៀតណាម បីនាក់ រង របួស យ៉ាង ដំណំ  ដោយ ខ្លះ បាក់ ដៃ ខ្លះ បាក់ ជើងផង។

កាសែតវៀតណាម មិន បាន បញ្ជាក់ អំពី សញ្ជាតិ របស់ ជន ដៃ ដល់ ឡើយ តែ អ្នក ទទួល ខុស ត្រូវ ខេត្ត Quang Ngai បាន អះអាងប្រាប់ទីភ្នាក់ងារ សារព័ត៌មាន បារាំង  ថា ពួកគេ ជាជនជាតិ ចិន ព្រោះ ទូក របស់ ពួកគេ មានបំពាក់ទង់ជាតិ ចិន។

ហេតុការណ៍វាយដំ  ហិង្សា បាន កើត ឡើងកាលពី ថ្ងៃ អាទិត្យ សប្តាហ៍ មុន នៅ ក្នុង ផ្ទៃ សមុទ្ទចិន ខាង ត្បូង  ក្បែរ ប្រជុំ កូន កោះ ប៉ារ៉ាសែល ដែល  ហាណូយ និង ប៉េកាំង ឈ្លោះ ដណ្តើម គ្នា។  តែ ក្រសួងការបរទេស ចិន ទើប ចេញ មុខ ទទួលស្គាល់ នៅថ្ងៃ ទី ២ តុលា នេះ ថា  មាន ឧប្បត្តិហេតុ សាមញ្ញ មួយ បាន ផ្ទុះ ឡើង នៅក្បែរ នាវា នេសាទ វៀតណាមមួយគ្រឿង ដោយ គ្មាន ការ ខូច ខាត  ឬ អ្នក រង របួសឡើយ។ អ្នកនាំពាក្យ ចិន បាន ធានាអះអាង ថា ព័ត៌មាន ចុះ ផ្សាយ ក្នុង ទំព័រ សារព័ត៌មាន វៀតណាម មិន ដូច ហេតុការណ៍ ពិត ទេ។ “តួកោះ ស៊ីសា និង តំបន់ ជុំ វិញ កោះ ស្ថិត ក្រោម អធិបតេយ្យភាព ចិន ដោយ មិន អាច ប្រកែង បាន ឡើយ ដូច្នេះ បើ ទូក នេសាទ វៀតណាម ឆ្លង ចូល ដែន ទឹក ដោយ ខុសច្បាប់ និង ដោយ គ្មានការ អនុញ្ញាតពី រដ្ឋាភិបាល ចិន អាជ្ញាធរ ប៉េកាំង មាន សមត្ថកិច្ច ចាត់ វិធានការ ឃាត់ ចាប់  ស្រប ទៅ តាម ច្បាប់”។ នេះ ជា ការ លម្អិត បន្ថែម របស់ ក្រសួងការបរទេស ចិន។

ស្ថិត ក្នុង សមុទ្ទ ចិន ខាង ត្បូង ប្រជុំ កូន កោះ ប៉ារ៉ាសែល ហៅ កោះ ស៊ីសា ជា ភាសា ចិន ឬ កោះ  ហុង សា ជា ភាសា វៀតណាម មាន ទីតាំង  នៅ ចម្ងាយ ប្រហាក់ប្រហែល ពី ឆ្នេរ សមុទ្ទ ចិន និង ឆ្នេរ សមុទ្ទ វៀតណាម។ ប៉ុន្តែ យោធា ម៉ារីន ចិន បាន  ត្រលប់ មក ត្រួត ត្រា ប្រជុំ កូន កោះ ប៉ារ៉ាសែល នេះ វិញ តាំងពី ឆ្នាំ ១៩៧៤ ក្រោយ មាន ជម្លោះ ព្រំប្រទល់ ដែន ទឹកនឹង គ្នា មក។

ក្រៅ ពី វៀតណាម ហ្វីលីពីន  ម៉ាឡេស៊ី និង ព្រុយណេ ក៏ ជាប់ ជម្លោះ ជាមួយ ចិន ត្រង់ ផ្នែក ផ្សេង ទៀត នៃ សមុទ្ទ ចិន ខាងត្បូង ដែល ប៉េកាំង   ទាមទារ គ្រប់ គ្រង  ស្ទើរ ទាំងស្រុង  តែ ម្នាក់ ឯង។ តំបន់ ជាប់ ជម្លោះ  តំបន់ ប្រជុំ កូនកោះ ថ្ម ប៉ប្រះ ទឹក ដែល ពី ដើម ឡើយ គ្មាន មនុស្ស រស់ នៅ ទេ តែ ជា តំណាង ផលប្រយោជន៍ ពាណិជ្ជកម្ម និងយុទ្ធសាស្ត្រ ខ្លាំង ៕


